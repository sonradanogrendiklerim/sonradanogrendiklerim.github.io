---
title: Okul Okumak Şart Mı?
slug: okul-okumak-sart-mi
description: Kod yazmak için okul okumaya gerek var mı?
date: 2024-11-02
categories:
    - Genel
---

Sektöre merak salan insanların sorduğu sorulardan bir tanesi, okul okumak şart mı? Bu sorunun cevabı
yapacağınız işe göre değişiyor ama burada kısaca yazacak olursam şart değil, olsa iyi olur.

<!-- more -->

Dijkstra'nın söylediği gibi bilgisayar bilimlerinin bilgisayar ile ilişkisi, astronominin teleskop
ile ilişkisi kadardır. Bilgisayar bilimleri yapmak için bilgisayara ihtiyaç duyulmadığı gibi, kod
yazmak için okul okumanıza gerek yok.

Bu yazdıklarım okulun gerekli olmadığı anlamına gelmiyor. Üniversitenin size katacakları yadsınamaz
ve orada öğrenecekleriniz kariyerinizin ilerleyen aşamalarında size çok yardımcı olacaktır. Örneğin
lineer cebir öğrendikten sonra oyun programlama konusunda daha fazla bilgi sahibi olacaksınız, ya da
ilişkisel cebir öğrendiğinizde veritabanlarının nasıl çalıştığını anlayabileceksiniz. Bunlar
olmadığı zaman her daim başkasının yazdığı kütüphanelere mahkum sayılacaksınız.

Bu kötü bir şey değil, yazılım alanında yaptığımız birçok şey hali hazırda var olan kütüphaneleri
kullanmak. Ancak spesifik olarak bir ihtiyaç ortaya çıktığı zaman bu alanın temellerini bilmeniz
avantaj sağlayacaktır.

Alaylı bir yazılımcı iseniz MIT'nin ders programına bakıp oradaki teorik konuları çalışmak iyi bir
fikir olacaktır. İşletim sistemleri, compiler, birçok matematiksel teorik dersler daha iyi bir
yazılımcı olmanız için öğrenmeniz gereken araçlar. Burada bütün ders programını teker teker
anlatamayacağım ama anlatmak istediğimi anlatabildim diye düşünüyorum.

Son olarak belirtmem gerekir ki matematik dediğimizde sadece Calculus anlaşılmasın. Türkiye'de
liselerde ve üniversitelerde giriş dersi olarak Calculus gösteriliyor ancak matematiğin birçok alanı
var. Yukarıda bahsettiğim gibi lineer cebir, ilişkisel cebir, kümeler teorisi bunlardan bir tanesi.
O yüzden Calculus konusunda kötü iseniz, matematiğin diğer dallarında kötü olacağınız anlamına
gelmiyor. Hatta diğer dallarını daha çok sevme imkanınız var. Şahsen Calculus derslerimi üniversite
zamanında vermekte zorlandım, bir türlü ilgimi çekmiyordu ama ilişkisel cebir dersimi severek ve
başarılı bir şekilde verebildim. Bu açıdan Calculuste iyi olmamanız kendinizi kötü hissettirmesin.
Öğrenebileceğiniz kadar teori öğrenmek her daim iyidir ve sizi ileriye taşır.
