---
title: Nasıl Akıllıca Soru Sorulur
description: İnternet üzerinde cevap alabilmek için yapabileceğiniz akıllıca şeyler.
date: 2024-02-19
---

Bilgisayar mühendisliği bölümüne giriş serisinden devam ediyoruz. Nasıl soru sorulur bölümünü
bitirdiğimizde doğru soruları nasıl ve ne şekilde soracağımız konusunda fikrimiz olacak.

Bu belge [Eric Steven Raymond][esr]{:target="_blank"}'ın [How To Ask Questions The Smart Way][smart-questions]{:target="_blank"} belgesinden esinlenmiştir. Orijinal belge uzun olduğundan tamamiyle çevrilmemiş, ilgili kısımlar alınarak Türkçeleştirilmiştir. Belgenin tamamını
yazılım ile uğraşan ve uğraşacak olan herkese tavsiye ederim. Her ne kadar IRC ve e-posta listeleri
yerine artık Discord, Slack ve başka mecralar daha çok kullanılıyor olsa da belgenin temellerinin aynı kaldığını söyleyebiliriz.

!!! quote "Nerede değil, nasıl?"
    Soruyu nerede sorduğunuz değil, nasıl sorduğunuz önemlidir.

Soracağınız herhangi bir soruya alacağınız cevap, nasıl sorduğunuz ile doğru orantılıdır. Eğer
ödevinizi yapmaz ve `bu çalışmıyor` gibi bir hata raporu ile gelirseniz, muhtemelen birilerini
sinirlendirecek ve sizin de sinirleneceğiniz bir cevap alacaksınız. Bu açıdan hem kendi ana
dilinizde, hem de İngilizce olarak nasıl doğru soru soracağınızı öğrenmek bölüme başlarken
edineceğiniz önemli yetilerden biri olacaktır.

Burada sizlerden mükemmel bir şekilde yazı yazılması istenilmiyor. Sadece eğer ders olarak
veriliyorsa yazma ve okuma derslerine özen göstermeniz sizin yararınıza olacaktır. Sektörümüz %90
oranında yazıyor. Kod yazıyor, belge yazıyor, hata raporu yazıyor, test yazıyor, blog yazıyor, bu
satırları yazıyor. Yazmanın ne kadar önemli olduğunu başka bir şekilde ifade edemezdim sanırım.

!!! note "Çok iyi bir programcı olabilirsiniz"
    Ancak kendinizi yazılı olarak ifade edemediğinizde bunun bir önemi kalmıyor.

Bu yüzden programcılık yeteneklerinizi geliştirmeden önce yazılı iletişim konusunda kendinizi
geliştirmeniz daha faydalı bile olabilir. Her ikisi birbirinden bağımsız şeyler değil. En azından
bunun farkında olarak sadece tek bir tarafa yönelmemek yararınıza olabilir.

## Hepimiz Gönüllüyüz

Soru sorduğunuz insanların bu işi para için yapmadıklarını aklınızdan çıkarmayın. Çoğu boş
vakitlerinde sizlerin sorularına cevap veriyor, hata gideriyor ve geliştirme yapıyor. Soru sorarken
kendiniz harcamadığınız zamanı karşı taraftan beklemeyin. En iyi ihtimalle cevap alamazsınız.

[esr]: https://en.wikipedia.org/wiki/Eric_S._Raymond
[smart-questions]: http://www.catb.org/~esr/faqs/smart-questions.html
