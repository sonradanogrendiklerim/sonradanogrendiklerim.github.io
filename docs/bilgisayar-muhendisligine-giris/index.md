---
title: Bilgisayar Mühendisliğine Ön Söz
description: Bilgisayar mühendisliğine girdiniz, peki sonrası?
---

## Tebrikler

Eğitim sisteminde birçok kişinin önüne geçerek istediğiniz bir bölüme yerleştiniz. Artık kimse size
hangi derse gireceğinizi söylemeyecek ve ders başlarken zil çalmayacak. Bütün zamanınız sizin. Bu
zamanı nasıl değerlendireceğiniz tamamiyle sizin kontrolünüzde.

Bu zamanı arkadaşlarınızla sürekli batak oynayarak da değerlendirebilirsiniz veya kendinize yatırım
yaparak ileride daha başka kapılar açmaya da çalışabilirsiniz. Burada tek bir gerçek var ki herkes
bir üniversiteden mezun olabilir. Üniversite kişiyi iş sahibi yapmaz, sadece 4 yıllık müfredatı
sabırla bitirip bitiremeyeceğinizi anlamamızı sağlar.

Bilgisayar mühendisliği ya da kod konusunda daha önce herhangi bir deneyiminizin olmaması sizleri
korkutmasın. Okuyacağınız bölüm bunun için var ve 4 yılın sonunda eğer doğru tercihleri yaptıysanız
canavar gibi kod yazacak, aranan insanlar olacaksınız. Sadece doğru yönlendirme ve zamanın doğru
kullanılması ihtiyacınız olan tek şey.

## Artık Bir Mühendis Adayısınız

Elinizdeki bilgisayara atfettiğiniz değer değişecek. Windows kurulu bilgisayar ile sadece oyun
oynayarak zaman geçirmek yerine başka teknolojiler deneyerek neler yapılabileceğinizi, bunun
sınırlarının neler olacağını test edeceksiniz. Test etmek zorundasınız.

Bazı zamanlarda bütün dosyalarınız kaybolacak, güncelleme yaptıktan sonra bilgisayarınız "sebepsiz"
şekilde açılmayacak, bu ve benzeri çeşitli problemler yaşayacaksınız. Bunların çözümü için internete
ve çevrenize başvurmak durumunda kalacaksınız ve en önemlisi bu durumun neden kaynaklı olduğunu
öğrenmek için çabalayacaksınız. İşte bunun adı deneyim ve bir başka deyişle üniversite eğitimi.
Bütün bu problemlerle ne kadar fazla uğraşırsanız o kadar fazla deneyim elde etmiş olacaksınız ve
ileride açmak istediğiniz kapılar biraz daha kolay açılmaya başlayacak.

Bunun kolay bir yol olduğunu düşünmeyin. Her şey yolunda iken `apt-get upgrade` komutu çalıştırdım,
şimdiye kadar problem çıkarmadı, bu vakitten sonra da çıkarmaz ve Ubuntu'nun en yeni sürümünü birkaç
saate kullanırım diye düşünürken `nvidia` sürücülerinden kaynaklanan bir uyumsuzluk nedeniyle ekranı
açamıyor olabilirsiniz.

Bu size birkaç saat, belki birkaç gün kaybettirecek olabilir. Her şey yolunda iken öğrenmek
kolaydır. Daha fazla deneyim kazanmak `bu neden oldu, ne yapabilirim, içeride dosyalarım vardı önce
onlara ulaşmam lazım, sonrasında ekran ya da başka probleme eğilebilirim` gibi soruları sormaktan
geçiyor.

Bir mühendis adayı olarak karşınıza çıkan problemlerden korkmamalı, onlara birer öğrenme fırsatı
olarak bakmalısınız. Acı çekeceksiniz. Bazı zamanlarda çok daha fazla acı çekeceksiniz çünkü yapmaya
çalıştığınız proje siz neyi denerseniz deneyin çalışmayacak. Burada doğru soruları, doğru mecralara
sormayı öğreneceksiniz ki bu acıyı dindirerek projenize devam edebilesiniz. Bunu yapmadığınız
takdirde 4 yılınız batak ve PlayStation oynayarak geçebilir. Bu 4 yılın sonunda neden staj
bulamıyorum sorusunun cevabı önünüze açık şekilde ortaya konacaktır.

Önünüzde uzun gibi görünen ama çok çabuk geçecek kısa bir yol var. Bu yol keyifli bir yol. Tadını
çıkararak, dengeli bir şekilde yürüyün. Her şey kod yazmak, her şey yeni teknoloji denemek ve tek
bir şeye odaklanmak demek değildir. `Master Yi`'nin bu noktadaki sözünü hatırlamakta fayda var:

> Gücünü doğru yönlendir
