---
title: Bilgisayar Mühendisliğine Başlarken
description: Bölüme başlamadan önce yapabilecekleriniz.
---

## Giriş

Öncesinde belirttiğim gibi artık birer mühendis adayısınız. Şu an kullandığınız bilgisayarın bir gün
problem çıkaracağını ve ihtiyacınız anında açılmayabileceğini göze almanız gerekiyor. Bu sadece
kendiliğinden güncelleme yolu ile değil, özellikle sizin bilerek ve isteyerek müdahaleniz ile de
gerçekleşebilir.

Bu açıdan bakış açınızı daha başlarken değiştirmeniz sizin yararınıza olacaktır. Bölüme girdikten
sonra kaybolmasını istemediğiniz dosyalar için harici bir sabit disk almanızı öneririm. Ben almadım,
ihtiyaç duymadım. İnternetin henüz evlere yeni girmeye başladığı zamanlarda bilgisayarımda
kaybetmeyi göze alamayacağım herhangi bir dosya yoktu. Olsa bile `AVSEQ01.DAT` pek de arşivlemeye
değer değildi.

Burada kendimden örnek verecek olursam hiçbir baskı altında kalmadan, kendi hür irademle `kernel`
parametreleri ile oynayıp dosya sistemini ve diğer başka ayarları değiştirip yenisini derleyerek
neler olduğunu keşfediyordum. Doğal olarak bazı şeyler bozulabiliyor ve bilgisayarım
açılmayabiliyordu. Burada neyi yanlış yaptığımı saatlerce araştırıp çözmeye çalışıyordum.
Çözemediğim noktada sıfırdan bir Pardus kurulumu ile yoluma devam ediyordum.

## Korkmayın ve Zihniniz Karışmasın

Bilgisayarınızı her zaman yeniden kurulabilir tutar ve bundan korkmazsanız çok daha çabuk
ilerlersiniz. Bazen sıfırdan başlamak, problemi çözmekten daha az zaman alabilir. Tabii ki acı
çekerek problemi çözmeye çalışmak istediğimiz bir şey ama sonuç olarak sizin de kullanılabilir bir
bilgisayara ihtiyacınız olacak.

Burada karşılaştığınız anahtar kelimeleri henüz bilmiyor, yeni görüyor olabilirsiniz. Burada
yapabileceğiniz en iyi şey sadece okumak. Zamanı ve yeri geldiğinde bu terimler açıklığa kavuşacak
ve sonradan öğrendiklerimi sizler de öğrenebileceksiniz.

Bu anahtar kelimelerin ne olduklarını [wiki][wiki]'den araştırabilir, göz aşinalığı
sağlayabilirsiniz. Yeri geldiğinde bu göz aşinalığı ile beraber daha hızlı ilerleyebilirsiniz. Blog
içerisinde anahtar kelimelerin linkleri verileceği için sadece tıklamanız ve okumanız yeterli
olacaktır.

Herhangi bir makaleye neden bu şekilde yazılmış, neden böyle öğrendik diyebilirsiniz. Haklı
olabilirsiniz. Bunun sebebi makale içerisindeki her bir maddenin birbiri ile bağlantılı oluşu. Temel
linux terminalinde emülatörden başlarken, sanal makineye değindiğimizde aylar önce bunlardan
bahsetmiştik, bakın benzerini burada görüyoruz diyebilmemiz için temelleri bu şekilde atmayı daha
doğru buluyorum. Bu yüzden bu şekilde dağınık görünse de aslında toplu bir şekilde yazmaya gayret
ediyorum. Sonuçta yoğurt yiyiş biçimleri farklılık gösterebiliyor.

[wiki]: https://en.wikipedia.org/

## Sabrınızı Geliştirin

Çoğu kişi kabul etmek istemese de yaptığımız işin büyük bir çoğunluğunu Google araması ile deneme /
yanılma oluşturuyor. Bunları yaparken proje ve nasıl yapılır belgelerine göz atıyor, API
belgelemesi okuyor ve bunları deneyerek yapmak istediklerimize ulaşmaya çalışıyoruz. Tahmin
edersiniz ki birçoğu yıllar öncesinde yazılmış olabiliyor. Bu süre içerisinde çeşitli parametreler
ve yöntemler değişmiş olabiliyor. Dolayısıyla kopyala / yapıştır programcılığı bu noktada işe
yaramıyor. Zaten işe yarasaydı herkes bu bölümü okuyabilir ve nüfusun çok büyük bir çoğunluğu
yazılımcı olabilirdi. Biz de etrafta para kazanan yüzlerce start-up görebilirdik ama durum böyle
değil.

Sabır bu noktada en çok ihtiyacınız olacak özellik. Sadece üzerinde çalıştığınız yazılım değil,
herhangi bir problem karşısında sabır ile çözmeye çalışmak bu 4 yıllık eğitim boyunca edineceğiniz
en değerli özelliklerden biri olacak. Sabırlı olun, bir probleme mühendis gibi yaklaşın ve çözün.
Eninde sonunda çözülecek. Çok spesifik bir alan ile uğraşmıyorsanız çözülmeyecek bir problem ile
karşılaşmayacaksınız bile.

## Bölüme Başlamadan Önce Yapabilecekleriniz

- Harici bir sabit disk edinin ve kaybolmasından endişe ettiğiniz dosyaları buraya yedekleyin.
- Bilgisayarınıza gerçek anlamıyla Ubuntu kurun (sanal makine olarak değil).
- Dersler başlayana kadar zamanınızın büyük kısmını Windows ile değil Ubuntu ile geçirin.
- Ubuntu kullanırken karşılaştığınız sorunları Google'a yazarak çözmeye çalışın. Çözemiyorsanız bir
  bilene danışın. Okuldaki klüpler bunlar için var ve sorunun çözümünde yol göstererek zaman
  kazandıracaktır.
- Nasıl doğru soru sorulur öğrenin. Yazılı iletişim bu noktada edinebileceğiniz en iyi özellik
  olacaktır.
- Konforlu değilseniz İngilizcenizi geliştirin. Burada İngilizce alt yazılı dizi ve filmler her
  zaman işe yarayacaktır. Odağınız _şimdilik_ konuşma değil, okuma ve yazma üzerine olsun.

<!-- markdownlint-disable-next-line -->
<br > Odağın _şimdilik_ okuma ve yazma noktasında olma konusunda yanlış anlaşılmak istemem. Bölüme
yeni başlıyorsunuz ve şu anlık ihtiyacınız olacak en iyi kazanç İngilizce metinleri anlamak ve
problemlerle karşılaşacağınız için kendinizi düzgün şekilde ifade etmek olacaktır. Dinleme ve
konuşma ise sonradan işimize yarayacak bir değer. Neden bu şekilde olduğunu ilerleyen yılları
düşünerek tahmin edebilirsiniz.
